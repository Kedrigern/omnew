---
layout:       page
title:        Problémy, které chceme řešit
description:  Nedostupnost dat, Závislost na dodavatelích uzavřeného software, Utajování informací, Srovnávací ukazatele o fungování města
permalink:    /problemy/
id:           autocircles
---

K nejrozšířenějším výzvám k otevřenějšímu fungování patří:

Nedostupnost dat
----------------

Veřejná správa často vůbec nezveřejňuje data, která má k dispozici.
Nemá přitom žádný důvod data utajovat, když jde o nakládání s penězi občanů.
Casto se stává, že na internetových stránkách občan nenalezne ani upravený
rozpočet města, ačkoliv má město ze zákona povinnost ho zveřejnit. Když si
nechává veřejná správa data pro sebe, nemůže je komerční sektor využít při
zlepšování svých služeb a nemohou je analyzovat protikorupční organizace.

Závislost na dodavatelích uzavřeného software
-----------------------
Otevřenost není možné zavést, pokud nebudeme využívat nové technologie.
V některých městech však zavádění IT vypadá tak, že se spíš hledají
zakázky pro kamarády, než aby se řešily potřeby občanů a města (např.
Opencard, Marbes, GINIS). Tyto zakázky stojí města stovky milionů korun ročně.
Město pak navíc platí vysoké částky za programy jedinému dodavateli a je na něm
zcela závislé. Nikdo jiný se nemůže
zúčastnit výběrových řízení a město musí platit pokuty UOHS.
Město nemá kontrolu nad svými daty a neví, kdo všechno interní procesy
sleduje.

Slabost při vyjednávání
-----------------------
Mezi dodavateli software nebudí snaha o větší otevřenost fungování města
zrovna dobrou náladu. Dodavatelé si chtějí uchovat svou dosavadní pozici
a město vzhledem k závislosti nemůže reálně vyjednávat. Je např. někdy složité
existující software rozšířit o součástku od jiného dodavatele, která
umožní průběžně informace zveřejňovat. V tomto vyjednávání má město slabou
pozici, pokud se nesdruží s ostatními městy a obcemi.

Ostrůvky bez spojení
-------------------
Projekt, který v jednom městě funguje zcela bez problémů, je v jiném městě
tunel na veřejné prostředky (např. Opencard). Proč se místo právních posudků
nezajistí sdílení informací mezi úspěšnými městy? Projekty by se neměly
připravovat na zelené louce a měly by využívat zkušeností a dobré praxe jiných měst,
a to včetně zahraničních. Společná architektura pak např. umožní, abyste si
na stejnou kartu mohli koupit jízdenku na MHD v Praze i Brně. Zatím je to spíše
tak, že s každým novým projektem se musí zpracovat nové studie, rešerše a právní
posudky, které jsou jen vyhozenými penězi, neboť by stačilo využít již zpracované
materiály.

Utajování informací
-------------------

V České republice vlády často utajují svá připravovaná rozhodnutí, místo aby
občany a politickou opozici zapojily do rozhodování. Zastupitelům i občanům
jsou odpírány informace, na které mají podle zákona o svobodném přístupu
k informacím právo. Na radnicích není zavedena metodika toho, jak zveřejňovat
materiály, případně obsahuje zbytečná omezení (výsledky hlasování,
materiály na připravované jednání apod.)

Chybějící srovnání
-----------------------------------

Ve veřejné správě téměř neexistují celkové srovnávací ukazatele o fungování měst.
Tyto ukazatele jsou přitom klíčové pro vyhodnocení dlouhodobých rozhodnutí ohledně
rozvoje města a rozpočtu. Hlavní město Praha vypracovalo fiskální
analýzu, která srovnává hospodaření Prahy a vybraných západních metropolí. To
je však spíše výjimečný případ, protože srovnávací ukazatele v České republice
nejsou definované tak, aby byly mezi městy obecně přijímány.
