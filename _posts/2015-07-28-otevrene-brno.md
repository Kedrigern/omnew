---
layout:       blog
title:        Brno se chce stát otevřeným městem
image:        /media/thumbnails/city.jpg
---

Členové Rady města Brna dnes vzali na vědomí iniciativu o založení spolku Otevřená města. Tento záměr je obsažen v Informační strategii města Brna jako jeden z důležitých milníků v procesu naplňování cíle Strategické řízení informatiky (STR).

Cílem spolku je podporovat otevřené fungování místních samospráv. Tím se rozumí zejména pravidelné a přehledné zveřejňování informací, vstřícný přístup k občanům, vysoké možnosti zapojení občanů do veřejného dění, zprůhlednění veřejných zakázek od přípravy záměru až do odevzdání výsledku a také používání nových a otevřených technologií ve veřejné správě. Konkrétně pak půjde např. o sdílení zkušeností a díky tomu i úsporu nákladů, neboť nebude docházet k opakovanému vývoji technických řešení na míru.

Výhody členství ve spolku jsou:

- Finanční úspory díky možnosti centrálního zadávání zakázek, sdílení nákladů na technická řešení, rešerše apod. a možnosti čerpání účelových evropských dotací,
- Větší vyjednávací síla při jednání s dodavateli software, kteří jsou často v monopolním postavení a vyžadují nepřiměřeně vysoké částky,
- Kontakt s odborníky z vysokých škol a neziskových organizací, kteří propagují snadný přístup k informacím, opakované použití informací, open source a otevřená data,
- Zohlednění zájmů a specifik každého členského města v projektech organizace, díky čemuž bude následně dodané řešení kvalitnější.

> „Jednou z nevýhod open source řešení bývá, že pokud kolem nich není dostatečně rozvinutá komunita, může být jejich vývoj poměrně nákladný. V samosprávách tato komunita příliš rozvinutá není, takže v případě, že se jednotlivá města rozhodnout jít cestou open source, musí si často poměrně nákladně nechat řešení vyvinout na míru. Cílem otevřených měst je komunitu zkonsolidovat a vyvíjet řešení, které použije více měst,“ vysvětlil Jiří Ulip, radní města Brna pro informatiku a otevřenost.

Vznik spolku koordinuje občanské sdružení Oživení. Aktuální stav jednání jednotlivých samospráv o přistoupení k členství ve spolku je na [stránce o členství](http://www.otevrenamesta.cz/clenstvi/).

Obsah stanov a dalších dokumentů spolku se bude teprve vyjednávat. Dojednaný text stanov bude následně projednán Radou města Brna a podléhá schválení Zastupitelstvem města Brna. Připravené návrhy jsou v [balíčku na konferenci](/balicek-na-konferenci.html).
